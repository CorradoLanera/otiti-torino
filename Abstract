Procedure di apprendimento profondo per la classificazione automatica delle cartelle clinche elettroniche a partire dal testo libero

Deep learning algorithms for automatic classification of electronic medical records starting from free text

Classificare le otiti nelle loro tipologie è di grande interesse generale, e in particolare in ambito pediatrico, sopratutto in Italia. Oltre a rappresentare la principale causa di somministrazione di antibiotici nei bambini, per i pediatri italiani non sussiste l'obbligo all'utilizzo delle codifiche internazionali per le malattie, né di altre codifiche standard. Le diagnosi sono quindi riportate in massima parte in note a testo libero. Eseguire ricerce "a mano" su milioni di note a testo libero è un processo tanto dispendioso in termini di tempo e risorse da non essere di fatto praticabile, se non in modo molto ristretto e limitato. In questa presentazione andremo a ripercorrere alcune tecniche automatiche di classificazione del testo, con particolare attenzione alle tecniche, i metodi e le procedure di apprendimento profondo, analizzandone i vari passaggi, le peculiarità e le opportunità, anche nel confronto con tecniche classiche di apprendimento automatico e approcci all'analisi del testo più tradizionali. Appoggiandosi alla base di dati del progetto Pedianet, e in particolare a un'istantanea composta da 6903035 cartelle cliniche riportanti le visite pediatriche tra il primo gennaio 2004 e il 23 agosto 2017 raccolte da 144 pediatri in Italia, il caso di studio esposto mostrerà come sia possibile sfruttare le note a testo libero, quali i diari dei pediatri, le prescrizioni, gli esiti delle visite specialistiche, e altre tipologie di note testuali, per trovare e classificare automaticamente i casi di otite in sei categorie: non otiti, otiti non medie, otiti medie non acute, otiti medie acute (OMA) non ricorrenti né con perforazione della membrana timpanica, OMA con perforazione, e OMA ricorrenti. Un sottoinsieme di potenziale interesse composto da 6531 cartelle è stato classificato manualmente da due esperti del settore pediatrico e verificato poi da un pediatra specialista per essere utilizzato, in una sua parte, come insieme di addestramento e, in un'alta parte mantenuta separata e indipendente dalla prima, come insieme di verifica dei modelli sviluppati. Il modello assemblato finale mostrerà prestazioni sull'insieme di verifica migliori di quelle raggiunte da entrambi gli esperti, in termini di accuratezza e precisione, oltre che rispetto al punteggio di riferimento F1.
